# Wyślij.co - wsparcie dla organizacji dobroczynnych

**Jesteśmy grupą pasjonatów z branży IT. Zainicjowaliśmy ten projekt oddolnie, aby wesprzeć działalność organizacji dobroczynnych.**

Wiemy, że nie każdy chce przekazywać środki finansowe dla organizacji charytatywnych. Czasem zakupienie i przekazanie konkretnego produktu daje znacznie więcej satysfakcji i poczucia pewności, że wspieramy konkretne potrzeby podopiecznych takich organizacji.

Dlatego naszą misją stało się stworzenie prostego serwisu dla organizacji charytatywnych. Dzięki niemu mogą one wskazać produkty potrzebne do funkcjonowania na co dzień. Mogą to być materiały higieniczne lub wyroby medyczne. Może to być żywność, ubrania czy zabawki. Organizacje same określają swoje potrzeby i wskazują na konkretne produkty, które regularnie są im potrzebne do prowadzenia działalności dobroczynnej. 

Osoby odwiedzające dedykowane strony organizacji na wyślij.co mogą zapoznać się z listą odnośników do potrzebnych produktów i dokonać świadomego zakupu oraz wysyłki produktów prosto pod adres wskazany przez organizację.

## Założenia projektu

Gdy rozpoczęliśmy prace nad wyślij.to zależało nam, żeby dostarczyć narzędzie które będzie:

1. **Pomocne** - przede wszystkim chcemy, żeby wnosiło realną wartość i wsparcie dla organizacji zmagających się z brakiem środków do działania.
1. **Całkowicie transparentne** - otwarty kod źródłowy zapewnia 100% przejrzystości w sposobie działania wyślij.co.
1. **Otwarte** - każda organizacja spełniająca kryteria dołączenia do projektu może z niego skorzystać.
1. **Niezależne** - GitHub jest serwisem darmowym dla publicznych projektów, dlatego narzędzie nie wymaga wsparcia finansowego od żadnej organizacji, czy instytucji.  
1. **Zautomatyzowane** - zależy nam, żeby wyślij.co było w jak największym stopniu automatycznie funkcjonującym narzędziem i wymagało do swojego codziennego działania minimum zaangażowania także z naszej strony.


## Chcesz pomóc?

Nie przyjmujemy żadnego wsparcia (finansowego, czy innego typu) dla naszego projektu. Jesteśmy grupą osób, które wykorzystują swoją wiedzę, aby wesprzeć organizacje w zdobywaniu pomocy od innych.

Aktualnie nie szukamy też nikogo do pomocy w rozwijaniu projektu. Jeżeli jednak chcesz zgłosić jakiś pomysł lub propozycję zmiany, jest to projekt otwarty: możesz utworzyć nowe Issue związane z interesującym Cię zagadnieniem lub zaproponować zmiany w kodzie tworząc Pull Request.